---
layout: post
title: Кого ти любиш?
photo: 2017-03-24_koho_ty_lyubysh.jpg
fbId: 1887041494875471
fbFrameHeight: 780
---

Твої стосунки з містом визначає те, як ви можете порозумітись один на один удосвіта на пустій площі. Львів — фантастичне місто. Тут можна мати сім’ю і затишно собі жити, ніби в маленькому місті. І робити бізнес, ніби це велике місто. І кимось ставати, бо Львів — мільйонне місто. Зустріти на вулиці з десяток знайомих, бо Львів — це велике село.

<!--more-->

«Анкета для друзів», пам'ятаєте? :) Зошит, який був створений лише для одного запитання. КОГО ТИ ЛЮБИШ? Всі решта запитаннь були бутафорією: улюблений колір, пісня, актор, звір, побажання...

Ми вчора зустрілись зі старою подругою і говорили, хто кого любить. Не стільки кого, бо чоловіків одна одної ми знаємо, а чому. Ти виростаєш, і те анкетне запитання стає твоїм життям, стає основним у твоєму житті. Кого ти любиш? За що ти любиш? Або навіть не так. Всупереч чому ти любиш?

«Паровоз». Прийом, який використовують журналісти, письменники, критики і т.д. Перший абзац має зачепити читача, бо інакше матеріал оминуть увагою. Паровоз може не відповідати статті, може бути зовсім про інше, та й текст може бути ґеніальним, але без паровоза він пропащий, бо ніхто його не прочитає.

У стосунках теж часто паровоз, себто те, з чого починались стосунки, тримає в купі пару ще довгий час. Багато пар дуже гарно починали. Побачення, романтика, пристрасть... Тізер щастя... Прошутто, диньки гарбузові, буряк, рукула, фета, авокадо, гірчиця в зернах - новий салат у кав’ярні. Мені подобаються всі інґредієнти поокремо, але не в салаті. Не можу зрозуміти, що не так, що все псує? Я знаю деякі пари з супер інґредієнтами. Розум, краса, гроші, успіх, власне житло, спільні діти... І раз — розлучення. Щось не те. Якісь не ті складники.

Зараз з’явилося багато мотиваційних книжок на 200-300 сторінок, суть яких можна розповісти кількома тезами. Але за тези ніхто не купує, тому їх розтягують у книжки. Мені шкода часу на таку «водичку». Світ давно розумний. Всі знають, що матеріальне нічого не варте, що потрібно шукати духовне. Шукати скарби на небі, а не на землі. Рецептів щастя і успіху є дуже багато, головне бажання їх знайти. Тому на черговій мотиваційній книжці обов’язково буде наліпка «Бестселлер», «перекладено 50 мовами», «продано п’ятсот мільйонів».

Люди дуже шукають прекрасного. Люди хочуть, щоб їх хтось зрозумів. Люди хочуть бути почутими. Люди хочуть, щоб їх хтось любив. Мене сьогодні запросили до театру. Після вистави було обговорення. Я зазвичай стараюсь мовчати. Але коли починаю говорити, то вже говорю. Я критикувала режисера. Він піднімав серйозні питання, говорив про Бога, про АТО, про жорстокість і несправедливість світу, про пошук і самопожертву. Але все через стьоб. Зал не зрозумів, що актори стібуться і відгуки були типу: «Дякую, що ви нам нагадали, що одна людина може змінити світ». І ця наївність залу свідчила про одне: людина потребує духовності та готова її шукати навіть там, де ії нема.

Табата. 8 підходів однієї вправи. Дуже інтенсивне тренування. І це не проблема зробити перший, другий підхід. Проблема зробити останні табати. Моя подруга художниця казала мені: «Це не проблема зробити першу книжку, проблема зробити наступну». Це не проблема написати перший, другий текст. Проблема писати далі. Це не проблема пробачити перший, другий раз... Ну ви зрозуміли ідею.

Покоління моєї мами — це 80% розлучені люди. Я ніколи не думала, що моє покоління теж буде так бездумно розлучатись.

Розлучення — це ще одне надбання радянського світу. От згадайте попереднє покоління «баба, дідо». Скільки таких розлучень у вашій родині? Поодинокі випадки. Є історії, що хтось із подружжя помирає і особа, яка залишається жити, вдруге одружується. А покоління «мама, тато, вуйко, цьоця»? Їх дуже багато.

Якщо є така опція у твоїй голові, твоїй душі, то швидше за все воно колись спрацює. Це як з рушницею на сцені в театрі за Станіславським. Вона вистрілить. У тебе. Пропоную опцію розлучення винести з голови, як стару радянську «стєнку», яка займає пів квартири, і простір, який залишиться, мудро використати та думати, що з ним робити.

Але є одне але. «Чому ви розлучаєтесь?», — питаю Оксану, яка в шлюбі 15 років. А вона каже: «А ти б довго змогла любити людину, яка тебе не любить?». «Чому ви розлучаєтесь?», — питаю Христину: «Він не зміниться, а я не змирюся». «Чому ви розлучаєтесь?», — питаю Андрія, каже «сотні причин», прошу назвати одну, каже «ми не підходимо одне одному». Переважно причина є одна. От тільки чи можеш ти її усунути й змінити? Кожна людина має своє життя і хоче знайти щастя. І вона має на це право.

У мене є подруга, яка прожила з чоловіком і двома дітьми в однокімнатній квартирі все життя. Хоча вони розлучені всі ці роки й не жили, як подружжя. І в 50 років наважилась, дозичила грошей та купила собі окрему квартиру, в якій живе сама. І каже що вона дуже щаслива, що таки це зробила. Єдине, про що шкодує, що наважилась так пізно.
Є випадки, коли простіше купити нове, ніж ремонтувати старе. Якщо у шлюбі ти увесь час нещасливий, якщо в сім’ї насилля фізичне і моральне, якщо інша людина нищить тебе, як особистість, якщо стосунки токсичні, тоді звичайно розлучення неминуче.

Але чи дійно всі негаразди вирішує розлучення? Чи часом розлучення не нав’язане соціумом, як оманливий вихід з ситуації?

*— Що в тебе цікавого?<br />
— Я одружилась, виховую трьох дітей.<br />
— Ну, це — потрібно. А що цікавого?<br />
— А це дуже цікаво, повір...*

Класична сім’я людям стала нецікавою. А це дійсно дуже цікаво. Сьогодні вранці я побачила дитячий малюнок, де всередині весела дитинка, яку по обидва боки тримають батьки. Обидвоє батьків — чоловіки з бородами. І це сім’я не Кончіти Вурст на відпочинку. Проста собі британська сім’я.

Світ пропонує безліч спокус. Спробую згадати. Tinder. Виявилось, що дуже багато молоді там сидить, і зустрічаються заради того, щоб задовільнити базові сексуальні потреби. Тіндер нівелює романтичні стосунки, бо вони вимагають часу, ресурсів, емоційної прив’язаності.

Питаю друга, який розповідав про свій тіндер-досвід, про що він насправді мріє? Каже: мрію знайти хорошу дівчину не в мережі, а в житті, й мати сім’ю. Світ не розпусний. Він нещасливий. Бо великі кіндери сидять у Тіндері. І не поспішають дорослішати.

Культура тіла вийшла на зовсім інший рівень. Людське тіло можуть обслуговувати по-різному. Спортзали, фітнес клуби. Масажні, манікюрні, спа-салони. Безліч салонів, де роблять різні процедури для тіла. Все це вимагає контакту двох людей. Я в Туреччині відвідала хамам, який є частиною їхньої культури. І висновки зробила такі: вони бездушно це роблять, я бездушно це приймаю.

Які заклади обслуговують душу?! Скільки їх у твоєму місті чи селі?

Майбутнє суспільства — за нудною традиційною сім’єю. Якщо зникне вона, зникне все. У сім’ї головне пам’ятати, що любити — це дієслово.

Колись директор Кока-Коли говорив своїм працівникам, що життя — це постійне жонглювання кульками «друзі», «самореалізація», «робота», «сім’я». Так от, пам’ятайте, що робота — це гумова кулька, а сім’я — скляна. Ви ніколи не жонглюватимете досконало, щось та й впаде на землю. Але гумова кулька впаде і відіб’ється. Скляна ж — розіб’ється назавжди.

У салаті був зайвим буряк. Це я зрозуміла лиш сьогодні. Можливо є шось таке у вашому шлюбі, що все псує. То вартує просто забрати цей інґредієнт, а не відмовлятись від обіду.
